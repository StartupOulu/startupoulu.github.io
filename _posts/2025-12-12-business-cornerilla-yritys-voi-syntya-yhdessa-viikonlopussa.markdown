---
layout: blog
title: Oamkin Business Cornerilla yritys voi syntyä jo yhdessä viikonlopussa
description: Business Corner on oppimis- ja yhteisötila, jossa opiskelijat voivat kehittää startup-ideoita käytännössä. Sen ydinajatus on, että yrittäjyyttä opitaan tekemällä: tila kokoaa yhteen ihmiset ja ideat, ja yrityksen ensimmäiset askeleet voidaan ottaa jopa muutamassa päivässä. Julkaistu 12.12.2025.
blog_image: assets/images/blogs/koodari-blogi-kuva.png
---
*Blogi on julkaistu myös [Oamkin Journalissa](https://oamkjournal.oamk.fi/2025/oamkin-business-cornerilla-yritys-voi-syntya-jo-yhdessa-viikonlopussa/)*

Oulun Linnanmaan kampuksella toimiva Business Corner vauhdittaa uuden sukupolven yrittäjiä. Vain puolessatoista vuodessa Business Cornerista on kehittynyt Oulun opiskelijayrittäjyyden keskus. Se on paikka, jossa opiskelijat voivat kehittää, testata ja perustaa tulevia kasvuyrityksiä jo opintojensa aikana. 
Toiminta on avointa kaikille eli myös korkeakoulun ulkopuoliset jäsenet ovat tervetulleita mukaan.

Vuonna 2025 Business Cornerin toimintaan on osallistunut yli 1100 henkilöä, ja sen yhteisöön kuuluu jo 120 jäsentä. Tällä hetkellä on käynnissä 35 startup-projektia, ja kuusi Oamkin opiskelijan perustamaa yritystä on jo rekisteröity.

## Yhteisöllisyys on kasvun ytimessä

Business Cornerin tavoitteena on tarjota jäsenilleen konkreettinen polku ideasta yrityksen perustamiseen. Yrittäjyyden polkua vauhdittavat erilaiset tapahtumat sekä yhteisön tuki. Lisäksi Business Cornerin yhteydessä toimiva Proof-of-Concept (PoC) -rahoitus, joka tarjoaa opiskelijoille ja henkilökunnalle mahdollisuuden testata liikeideoiden kysyntää käytännössä.

”Meille tärkeintä on se, että opiskelijat uskaltavat kokeilla. He oppivat epäonnistumaan nopeasti ja kehittymään yrittäjinä jo ennen valmistumista”, kertoo Oamkin TKI-yksikön kehittämispäällikkö Anne Sorvari.

Erityisesti kolme tapahtumaa erottuvat joukosta: Startup Weekend Oulu, Cofounder Corner ja Startup Sprint. Jokaisella on oma roolinsa kasvuyrityksen synnyttämisessä ideoinnista tiimin rakentamiseen, liiketoimintaan ja kasvuun.

## Startup Weekend Oulu – ideasta yritysaihioksi 54 tunnissa

Syksyisin ja keväisin Business Cornerilla järjestettävä Startup Weekend Oulu on viikonlopun mittainen tapahtuma, jossa osallistujat ideoivat uusia liikeideoita, muodostavat tiimejä ja rakentavat ensimmäisen version tuotteestaan tai palvelustaan. 
Jokaisella halukkaalla on mahdollisuus pitchata perjantaina oma idea, mikäli sellainen on mielessä. Osallistujat valitsevat pitchatuista ideoista parhaat jatkokehitettäväksi viikonlopun aikana, ja muodostavat tiimit näiden ideoiden ympärille. Tiimien tukena toimivat eri asiantuntijat ja mentorit, jotka antavat palautetta ja näkökulmia startup-aihioiden kehittämiseen viikonlopun aikana.

Tapahtuma on vuosien varrella vetänyt mukaansa opiskelijoita, työelämän edustajia ja kokeneita yrittäjiä ympäri Suomen, jopa Norjasta saakka. Intensiivinen viikonloppu pakottaa keskittymään olennaiseen: asiakkaan tarpeen ymmärtämiseen, nopeatempoiseen kokeiluun ja prototyypin rakentamiseen.

”Me uskomme siihen, että kukaan meistä ei voi yksin päättää, onko liikeidea hyvä vai huono. Sen päätöksen tekevät markkinat. Liikeidean validointi ja kysynnän testaaminen on yksi tärkeimmistä taidoista, joita Startup Weekendissä harjoitellaan”, kommentoi projektipäällikkö Hanna Spets Oamkin TKI-yksiköstä.

Työskentely huipentuu sunnuntai-illan finaaliin, jossa osallistujat pitchaasivat liikeideansa tuomaristolle. Tuomaristo valitsi kolme parasta tiimiä palkintosijoille. Arvokkainta viikonlopussa on kuitenkin käytännön oppimiskokemus ja uudet verkostot. Lisää kokemuksia Startup Weekendistä jakavat Susanne Korva ja Hanna Spets (2024) blogikirjoituksessaan ”Startup Weekend Oulu sytytti yrittäjyyden kipinän”.

Moni Startup Weekendissä muodostunut tiimi on jatkanut idean kehittämistä tapahtuman jälkeen yrityksen perustamiseen saakka.

Mikko Soini kertoo opiskelijatarinassaan, kuinka hän halusi Startup Weekendissa ratkaista tiiminsä kanssa arkisen ongelman eli pitkät jonot baareissa ja tapahtumissa. Näin syntyi Jonos.io, digitaalinen palvelu, jonka avulla asiakas voi tilata ja maksaa juomat jonottamatta. Nykyään Jonos on käytössä jo useammassa oululaisessa baarissa.

Petra Puolakanaho jakaa opiskelijatarinassaan, kuinka hänen liikeideansa sai alkunsa omista tarpeista löytää paikallisia tapahtumia. Petra päätti osallistua ideallaan Startup Weekendiin, ja tapahtumasta ponnistanut Menox Events Oy on tällä hetkellä lanseeraamassa tapahtumamarkkinoinnin alustaa loppuvuodesta 2025.

## Cofounder Corner on kohtaamispaikka tuleville yhtiökumppaneille

Cofounder Corner on joka kuukausi Business Cornerilla toistuva verkostoitumistapahtuma, joka tuo yhteen osaajia eri lähtökohdista. Tapaamisten tavoitteena on kohtauttaa idean keksijät niiden kanssa, joilla on osaamista sen toteuttamiseen.

”Tapaamiset ovat luonteeltaan rentoja ja haluamme, että mukaan voi tulla matalalla kynnyksellä. Osallistujien ei tarvitse valmistautua pitchaamaan, elleivät he itse niin halua. Rento keskustelu kahvikupposten äärellä riittää”, kertoo Hanna Spets.

Parhaimmillaan Cofounder Cornerista voi löytää tulevan tiimin jäsenen, asiakkaan tai jopa sijoittajan. Päällimmäisenä tapahtumassa on kuitenkin yhteisöllisyys – tunne siitä, ettei yrittäjyyden polulla tarvitse kulkea yksin.

## Startup Sprintissä haasteet kääntyvät oivalluksiksi vertaisten avulla

Startup Sprint on päivän mittainen työpaja, jonka tavoitteena on ratkoa startup-tiimien haasteita vertaistuen avulla. Haasteet voivat olla hyvin spesifejä liittyen omien verkkosivujen lanseeraamiseen, asiakashankintaan tai talouslaskelmien pyörittelyyn. Joskus taas kyse on yksinkertaisesti oman tehtävälistan purkamisesta, johon ei aikaisemmin ole ollut aikaa.

”Tapahtuma on auttanut löytämään aikaa oman startupin kehittämiseen, sillä usein se jää opiskelujen ja töiden takia vähemmälle. Startup Sprint on mukavaa yhdessä tekemistä, vaikka kaikki saavatkin työstää omia juttuja”, kertoo Oulun yliopistossa kauppatieteitä opiskeleva Kaisa Salonpää.

Tapahtumaa fasilitoivat Business Cornerin asiantuntijat, jotka auttavat tiimejä ongelmanratkaisussa ja antavat näkökulmia kunkin tiimin haasteeseen. Päivän aikana pidetään kolme tilannekatsausta, joissa tiimit jakavat edistymistään muille. Lopputuloksena on selkeämpi suunta ja valmiudet jatkaa startupin kehittämistä.

Strukturoidussa ja intensiivisessä aikataulussa voi saada aikaan asioita, joiden tekeminen venyisi muuten viikkojen mittaiseksi. Tapahtumakonseptin taustalla vaikuttaa Pareton periaate: osallistujan tulee tunnistaa, mikä on se 20 prosenttia toiminnasta, jolla saa aikaan 80 prosenttia tuloksista.

”Kun tämän epäsuhdan ymmärtää, on helpompi keskittää aikaa merkitykselliseen tekemiseen. Usein kulutamme aikaa esimerkiksi pitkiin suunnittelupalavereihin, jotka eivät lopulta johda mihinkään”, kommentoi Anne Sorvari.

## Business Corner on StartupOulun toimintakeskus

Business Cornerin arki on täynnä toimintaa. Kokeneet startup-mentorit päivystävät tilassa keskiviikkoaamuisin klo 9.30–11.30 ja ovat valmiita auttamaan liikeidean sparrailussa.
Lisäksi tilassa järjestetään syksyisin ja keväisin yrittäjyysohjelma Founder’s Corner, jossa osallistujat oppivat digitaalisen liiketoiminnan ja skaalautuvan yrittäjyyden keskeisiä taitoja.

Business Cornerin toimintojen moottorina on ajatus: yrittäjyys on opittavissa – ja parhaat ideat syntyvät yhteistyössä. Olitpa sitten opiskelija, tutkija, asiantuntija tai unelmoiva tekijä, Business Corner tarjoaa alustan käytännön kokeiluille ja kasvulle.

Business Corner on osa laajempaa StartupOulu -ekosysteemiä, joka kokoaa kaikki Oulun seudun startup-toiminnot, tapahtumat ja yhteisöt saman brändin alle. Business Cornerin toiminnot ja tapahtumat löytyvät StartupOulun verkkosivuilta.

