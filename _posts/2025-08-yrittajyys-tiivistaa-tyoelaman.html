---
layout: blog
title: Yrittäjyys tiivistää tyyöelämän – Jonos Oy, Mikko Soini
description: Huhtikuussa Ouluun perustettiin uusi Jonos-startup, joka automatisoi myyntiä ravintola- ja elämysalalla. Yksi sen perustajista on Oamkin yrittäjyyden opiskelija Mikko Soini, joka on aina halunnut tehdä asioita omalla tavallaan. 
blog_image: /assets/images/blogs/eemilneuvonenuusi.jpg
---
Huhtikuussa Ouluun perustettiin uusi Jonos-startup, joka automatisoi myyntiä ravintola- ja elämysalalla. Yksi sen perustajista on Oamkin yrittäjyyden opiskelija Mikko Soini, joka on aina halunnut tehdä asioita omalla tavallaan. 

Ensikosketus liikeideaan syntyi Startup Weekend Oulu -tapahtumassa, jossa Mikko tiimiytyi Peetu Nuottajärven kanssa. Viikonlopun aikana he rakensivat yhdessä tiimin kanssa startupin aihiota ja testasivat liikeidean kysyntää. Lopputulos? Tiimi voitti tapahtuman – ja siitä alkoi tarina, jonka jatkoa tullaan näkemään vielä talousalan uutisissa.

## Juuret yrittäjäasenteessa

Mikko vietti nuoruutensa perheen maatilalla Vihannissa, jossa hän oppi kovan työn merkityksen jo varhain. Kun korkeakouluopinnot lähestyivät, hän haki Terwa-akatemiaan ja aloitti Oamkissa yrittäjyyden opinnot.
Ennen opintojen alkua Mikko oli asettanut itselleen tavoitteen: valmistuttuaan hänen ei tarvitsisi hakea töitä – vaan työnantajat hakisivat häntä. Hän päätti verkostoitua tavoitteellisesti ja osallistui aktiivisesti tapahtumiin. Tämä vei hänet myös OuluES:n hallitukseen, jossa hän kehitti erityisesti markkinointitaitojaan. 

## Startup Weekendista yrityksen perustamiseen

OuluES:n kautta Mikko osallistui Startup Weekendiin, jossa hän tapasi Peetu Nuottajärven – kokeneen teknologiayrittäjän, joka etsi tiimiläisiä uuteen liikeideaansa. Viikonlopun aikana kuuden hengen tiimi rakensi prototyypin ja testasi sen markkinapotentiaalia. Kun kilpailu oli voitettu, oli aika päättää, kuka jatkaisi idean kehittämistä. Lopulta Jonosta lähtivät rakentamaan Mikko ja Peetu. 

Kesä kului asiakashaastatteluissa ja markkinatutkimuksessa. Tuotekehityksen tukena oli hyvä kumppani Café Kuluma, jonka kanssa sovellusta kehitettiin jatkuvasti paremmaksi. Työ oli pitkäjänteistä ja vaati sitkeyttä – mutta joulukuussa 2024 tuote julkaistiin ja helmikuussa 2025 saatiin ensimmäinen maksava yritysasiakas. Tuhannet kuluttajat ovat myös löytäneet Jonoksen. Markkinoilla on kysyntää palvelulle, ja nyt painopiste onkin myynnissä. 

## Tulevaisuuden suunnitelmat 

Seuraavaksi tavoitteena on kasvattaa asiakaskuntaa ja kehittää yritystä entisestään. Myös rahoituksen hankkiminen alkaa olla ajankohtaista. 

## Mikon vinkit opiskelijoille ja yrittäjille

1.	Opettele myymään. Myyntitaidot ovat yrittäjän tärkein voimavara – ne ratkaisevat yrityksen menestyksen.
2.	Tee joka päivä edes yksi asia eteenpäin. Ajanhallinta ja jatkuva eteneminen ovat avainasemassa.
3.	Tutustu monipuolisesti erilaisiin ihmisiin. Ei vain omiin luokkatovereihin. Huomaat, että saman asian voi nähdä hyvin eri tavalla taustasta riippuen.

## Yrittäjyys varmistaa oppimisen 

Mikon mukaan yrittäjyys tiivistää työelämän oppimisen – se pakottaa omaksumaan uusia asioita nopeasti. Työn tulokset näkyvät suoraan palkkakuitissa ja oma työ rakentaa omia unelmia. Vaikka välillä matka on kivuliasta, onnistumiset tuntuvat sitäkin palkitsevammilta.
”Myyntipäälliköstä toimitusjohtajaksi hyppääminen oli suoraviivaisempaa kuin kuvittelin. Työ on monipuolista, eikä tule vastaan kattoa, että tietäisin jo kaiken. Oma kyvykkyys kasvaa koko ajan”, Mikko kertoo.

## Yhteisön merkitys

Business Cornerin ja StartupOulun kautta Mikko on saanut ympärilleen aktiivisen yhteisön ja laajentanut verkostoaan tapahtumien kautta. ”Ihmiset ovat tärkein osa tätä kaikkea – bisnestä tehdään, mutta myös yhteiset hauskat hetket merkitsevät paljon.”
