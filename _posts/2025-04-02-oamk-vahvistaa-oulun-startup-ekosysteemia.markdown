---
layout: blog
title: Oamk vahvistaa Oulun startup-ekosysteemiä – henkilökunnan startup-idea palkittiin parhaana Slush Oulu Communityn pitchauskilpailussa
description: Kulttuuritalo Valveen tilat täyttyivät 15.11.2024 innokkaista kasvuyrittäjistä, opiskelijoista ja yrityselämän asiantuntijoista, kun Slush Oulu Community Side Event -tapahtuma kokosi yhteen alueen startup-kentän parhaat ideat ja verkostoitumisesta kiinnostuneet osallistujat. Tapahtuma tarjosi inspiroivia puheenvuoroja, käytännön oppia ja unohtumatonta kilpailujännitystä – kaikki kansainvälisen startup-kulttuurin hengessä. Julkaistu 2.4.2025.
blog_image: /assets/images/blogs/slushoulu.jpg
---
Slush on maailman johtava startup-tapahtuma, joka järjestetään vuosittain Helsingissä. Tapahtuma kokoaa yhteen startup-yrittäjiä, sijoittajia ja teknologian huippuosaajia ympäri maailmaa. Slush toimii alustana uusien liiketoimintamahdollisuuksien luomiselle, verkostoitumiselle ja innovaatioiden kehittämiselle. Tapahtuma on myös keskeinen vaikuttaja globaalissa startup-ekosysteemissä, edistäen yrittäjyyttä ja innovaatioita maailmanlaajuisesti.

Oulussa otettiin varaslähtö kohti Slushin tunnelmaa järjestämällä oma Slush Oulu Community Side Event -tapahtuma ennakkoon. Tapahtuman järjestivät yhteistyössä BusinessOulu, Oulun ammattikorkeakoulu (Oamk), Oulun yliopisto, Oulun kauppakamari, OSAO, Pohjois-Pohjanmaan yrittäjät, Oulu Entrepreneurship Society, Finanssi ry ja Oulun ekonomit.

## Oamkin rooli alueellisena innovaatioveturina

Oamk johtaa Oulun alueen merkittävien tki-toimijoiden strategisen yhteenliittymän, Oulun Innovaatioallianssin (OIA), startup-kärkiohjelmaa. Se tukee aktiivisesti alueen kasvuyrittäjyyttä ja innovaatioita. Yhteistyössä muiden paikallisten toimijoiden kanssa Oamk auttaa synnyttämään ja kasvattamaan uusia yrityksiä, ja vahvistaa samalla Oulun asemaa kansainvälisesti tunnustettuna innovaatiokeskuksena. Tämä työ heijastuu myös Slush Oulu Community -tapahtuman kaltaisissa tapahtumissa, joissa alueen startup-potentiaali pääsee näyttäytymään.

## Pitchauskilpailu kokosi yhteen Oulun alueen uusia startup-ideoita

Tapahtuma huipentui pitchauskilpailuun, johon valittiin kymmenen osallistujaa hakemusten perusteella. Osallistujat koostuivat niin opiskelijoista kuin startup-yrittäjistä. Kilpailuun hyväksyttiin ideavaiheessa olevia tai varhaisia startup-yrityksiä, jotka pitchasivat tuomaristolle ideansa kolmessa minuutissa kilpailukriteerien mukaisesti. Kriteereissä arvioitiin sekä liiketoimintapotentiaalia että esityksen vakuuttavuutta.

Tuomaristoon kuuluivat Netoxin Niko Candelin, Biotech Start-Up Managementin Juhani Lahdenperä, Entrecomin Arina Lykova, Oulun yliopiston Fatima Khitous ja SijoittajaPron Matias Itkonen.

Kilpailun voittajaksi tuomarit valitsivat Taikasatukulman, joka on Oamkin henkilökuntaan kuuluvan Veera Mahlakaarron sivutoiminen startup-idea. Taikasatukulma vakuutti tuomariston innovatiivisella konseptillaan digitaalisen lastensatujen ja oppimateriaalien tuottamiseksi. Voittaja palkittiin Oulun Innovaatioallianssin ja Oamkin lahjoittamalla 1 000 euron pääpalkinnolla.

"Taikasatukulman idea on innovatiivinen ja sillä on valtava kasvupotentiaali. Tiimin energia ja osaaminen vakuuttivat meidät siitä, että heillä olisi myös mahdollista tämä kasvu saavuttaa. Oli hienoa nähdä, miten perinteisessä liiketoiminnassa hyödynnetään tekoälyä ja digitaalisia työkaluja kasvun ja tehokkuuden saavuttamiseen", tuomarit kuvailevat valintaansa.

Toisen sijan saavutti Protodev ideallaan käsineestä, joka hillitsee Parkinsonin tautiin liittyvää vapinaa. Tiimi sai Eläkevakuutusyhtiö ELOn tarjoaman 500 euron palkinnon. Protodev on ansioitunut aikaisemmin tuotteellaan myös lokakuussa 2024 järjestetyssä Startup Weekend Oulu -tapahtumassa ykkössijalle.

Kolmannen sijan nappasi logistiikkapalvelu Bringee, joka yhdistää asiakkaiden kuljetustarpeet matkustamiseen. Tiimi palkittiin Buutti Oy:n lahjoittamalla 300 eurolla.

## Taikasatukulma testaa konseptiaan kotimaisilla ja kansainvälisillä markkinoilla 

Taikasatukulman perustajat Veera Mahlakaarto ja Eemeli Alanne kuvailivat tunnelmiaan kilpailun jälkeen:

"Taikasatukulman idea sai alkunsa halustamme luoda lasten oppimista ja mielikuvitusta tukevia tarinallisia ratkaisuja digitaalisin keinoin. Olemme jo saaneet upean vastaanoton vanhemmilta ja varhaiskasvattajilta, ja nyt halusimme myös testata ideaamme tämänkaltaisessa startup-kilpailussa. Oli mahtavaa nähdä, kuinka konseptimme resonoi sekä tuomariston että yleisön kanssa.

Taikasatukulman sisältöjä ja tarjoomaa on kehitelty vuoden alusta lähtien vastaamaan kotimaisten ja kansainvälisten markkinoiden tarpeita lasten opetuksellisen sisällön parissa. Erityisen arvokasta matkallamme on ollut Oamkin tarjoama Proof of Concept -rahoitus. Meille tämä on vasta alkua, ja olemme innoissamme tulevasta!"

Oamk kannustaa opiskelijoitaan ja henkilökunnan jäseniään innovoimaan uusia yritysideoita. Yksi keino tähän on Proof Of Concept -rahoitus, joka on Oulun kaupungin osaksi rahoittamaa tukea innovaatioiden edistämiseen. Rahoitusta on tarjolla myös Oulun yliopistossa ja Koulutuskuntayhtymä OSAO:lla. PoC-rahoitusta voi hakea kuka tahansa Oamkin opiskelija tai henkilökunnan jäsen uudenlaisen, kasvuun tähtäävän idean testaamiseen.

## Yhteisöllisyys kantaa pitkälle

Yksi tapahtuman järjestäjistä Oamkin TKI-yksikössä työskentelevä projektipäällikkö Hanna Spets oli erityisen tyytyväinen tapahtuman tunnelmaan ja siihen, miten se nosti esille oululaista startup-osaamista:

"On hienoa nähdä, kuinka paljon potentiaalia Oulun alueen startup-yhteisössä on. Tällaiset pitchaustapahtumat ovat juuri se alusta, joka voi nostaa ideat kansainväliselle tasolle."

Lähde: Mahlakaarto, V., Spets, H., & Sorvari, A. (2025). Oamk vahvistaa Oulun startup-ekosysteemiä – henkilökunnan startup-idea palkittiin parhaana Slush Oulu Communityn pitchauskilpailussa. Oamk Journal 123/2024. http://urn.fi/urn:nbn:fi-fe2025032420750
