---
layout: blog
title: Rohkeasti unelmia kohti – LiftFix Oy, Eemil Neuvonen
description: Eemil Neuvonen on ollut kiinnostunut yrittäjyydestä jo pitkään. Yrittämisessä häntä kiehtoo erityisesti mahdollisuus tehdä asiat omalla tavallaan – huolella ja alusta loppuun asti – sekä se, että saa asiakkaat tyytyväisiksi oman työnsä tuloksilla. Julkaistu 11.4.2025.
blog_image: /assets/images/blogs/eemilneuvonenuusi.jpg
---
Eemil Neuvonen on ollut kiinnostunut yrittäjyydestä jo pitkään. Yrittämisessä häntä kiehtoo erityisesti mahdollisuus tehdä asiat omalla tavallaan – huolella ja alusta loppuun asti – sekä se, että saa asiakkaat tyytyväisiksi oman työnsä tuloksilla. 

## Ensiaskeleet kohti yrittäjyyttä 

Aika oman yritystoiminnan kehittämiselle tuntui vihdoin oikealta, kun Eemilillä alkoi konetekniikan opintoihin kuuluva työharjoittelujakso Oamkissa. Hän otti yhteyttä harjoitteluvastaavaan ja kysyi, olisiko mahdollista suorittaa harjoittelu oman liiketoiminnan kehittämisen parissa. Harjoitteluvastaava vinkkasi Business Cornerista, ja pian Eemil olikin mukana kehittämässä liikeideaansa käytännössä. 

## Liikeidea kirkastuu 

Aluksi Eemilillä oli useampi eri liikeidea mielessä. Työkokemuksen ja markkinapotentiaalin arvioinnin myötä parhaaksi ideaksi valikoitui henkilönostimien tarkastukset ja huoltopalvelut – työt, jotka kiinnostavat ja tuntuvat mielekkäiltä tehdä. 

Ala vaatii osaamista ja virallisen pätevyyden, joten Eemil suoritti keväällä henkilönostintarkastajan koulutuksen ja tutkinnon. Heti sertifikaatin saatuaan hän pääsi jo ensimmäisten asiakkaiden luokse tekemään tarkastuksia. 

## Ensimmäiset kuukaudet yrittäjänä 

Ensimmäiset kuukaudet oman yrityksen parissa ovat olleet Eemilin mukaan mukavia ja opettavaisia. "On ollut hienoa saada oma yritystoiminta käyntiin ja oppia samalla paljon uutta," Eemil kertoo. 

## Vinkit muille yrittäjyydestä haaveileville 

Eemilin viesti muille yrittäjyydestä kiinnostuneille on selkeä: 
 "Rohkeasti vaan omia unelmia kohti ja tekemään niitä asioita, joita itse haluaa tehdä." 

Yrittäjyyden yhdistäminen opintoihin on sujunut Eemililtä hyvin – itse asiassa liiketoiminnan kehittäminen on auttanut viemään opintoja ripeästi eteenpäin. Hän on hyödyntänyt yrityksensä kehitystyötä osana kurssisuorituksia ja onkin valmistumassa tavoiteaikataulua nopeammin. 

## Business Cornerista vauhtia yrittäjyyteen 

Eemil kiittelee Business Corneria lämpimästi: 
"Business Corner on huippu paikka oppia ja tehdä. Sain sieltä paljon tukea ja vinkkejä, jotka auttoivat viemään omaa yritystoimintaa eteenpäin." 

Hän suosittelee Business Corneria kaikille, joita yrittäjyys kiinnostaa. Kevään aikana Eemil osallistui myös Founder’s Corneriin, jossa rakennettiin nettisivuja, tehtiin analytiikkaa ja harjoiteltiin markkinointia ja myyntiä – tärkeää oppia jokaiselle aloittelevalle yrittäjälle. 

## Positiivinen ilmapiiri tukena 

Oamkissa suhtaudutaan yrittäjyyteen myönteisesti ja opiskelijoita kannustetaan viemään ideoitaan eteenpäin. Tämä ilmapiiri on ollut Eemilille tärkeä tuki matkan varrella. 

## Tulevaisuus näyttää valoisalta 

Eemilin tavoite on jatkossakin työllistää itsensä oman yrityksensä kautta – ja mahdollisesti kasvaa myöhemmin niin, että yrityksellä on myös työntekijöitä. 
"Unelmana on kasvattaa toimintaa ja rakentaa omaa polkua rohkeasti eteenpäin," hän summaa. 

 
